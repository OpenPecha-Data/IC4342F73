/ /oM swa sti siddhaM/ bla ma rje btsun chen po grags pa rgyal mtshan gyi zhal nas/ kho bo lo bco brgyad pa'i dus na g.yang bar nyi ma phyed tsam na gnyid du song ba'i rmi
lam na/ mtshan brjod cig sngar thugs la bzung ba med par skye ba snga ma la bzung ba yin byas nas kha ton byas pas phyed tsam song ba na mnal sad/ de dus na tshig 'ga' zhig
'don zhing 'dug gsungs/ lo bcu dgu lon pa'i tshe/ bla ma sa skya pa chen po bde bar gshegs pa'i sa/ g.yas ru skya bo kha gdangs su/ g.yang bar nyi ma phyed tsam na gnyid
du song ba'i rmi lam na/ mtshan brjod tshar gcig kha ton byas pa rmis gsungs/ de nas dgung lo nyi shu lon pa'i dus na rtsang po dron du/ g.yang bar nyi ma phyed tsam na/
tsog por gnyid du

song 'dug pa'i rmi lam na/ rgya gar shar phyogs nA lendra na/ lho phyogs na ri chen po nags tshal byas pa cig yod/ de nas ri khor chung cig la nags tshal yod pa can zhig na
dgon pa cig yod/ de na dge bsnyen sngags pa paNDi ta rgan po cig yod pa la/ de'i byang na yul chen po cig gis byang ngos su rgyal pos lha khang brtsigs nas de'i rab gnas
su zhu ru byung bas/ da nga rgas pas mi nus/ nga'i ming mu kha a nanta ma ti bya ba de sgo gong du bris la/ de'i rab gnas byas pa yin gyis la zhog /des bar chad bsrung bar
'gyur ro/ /phyis nga'i slob ma paNDi ta che ba cig la rab gnas kyi cho ga rgyas par zhus shig gsungs nas bgres po de tshe'i dus byas so/ /de nas bya rgod phung po'i ri'i
byang phyogs na btsun pa paNDi ta bgres po cig 'dug pa de tshe'i dus byas nas/ uDyan gyi yul gyi byang ngos na brag ri chen po cig yod pa la dgon pa gcig 'dug pa de'i
dpon po btsun pa paNDi ta bgres po cig 'dug pa de 'das nas bod gcung pa'i yul na lung pa'i phu byang na yod pa/ mda' bye tshub ldang ba cig 'dug /de nas gad gle cig la shar
nas 'dzegs nas byang du kha bltas pas gad them la 'dzegs pa'i dgon pa cig na/ lho phyogs na nag po tshang byas pa/ byang phyogs na mchod khang yod pa de na gser gyi mchod
rten cig yod/ nyal sa khyams stod khyams smad kyi mtshams na sngas shar du bstan pa cig yod/ de na sngags pa bgres po cig yod pa des mtshan brjod mang du bshad/ de dus
na bla ma sa chen yang slob mar 'dug /mtshan brjod kyi 'grel pa sngags don rnams gzigs bya ba yin/ de'i dbu na/ thob dka' rgyu dang spyod pa yis/ /mtshan gyi don rnams
bsdus pa yin/ /zhes bris yod de/ thob dka' 'bras bu'i rgyud/ rgyu dag gis rgyu'i rgyud/ spyod pas thabs kyi rgyud bstan te/ mtshan brjod rgyu thabs/ 'bras bu gsum

gyis bstan te/ da lta sgam 'di na bzhugs te yi ge shar ma la rtsa ba mtshal gyis bris pa cig 'dug pa dran/ bgres po de 'das pa'i ro yang de nyid na bzhag 'dug pa snyam byed/
spyir skye ba bdun tsam dran no/ /byas pa rmis pa de khams pa sbal ston gam na 'dug pas gsungs pa rnams thos so/ /de nas mnal sad pa dang / sbal ston na re 'di 'dra gsung
gin gda' byas pas dpe g.yengs pas po ti 'dug /tshigs bcad mi 'dug gsungs/ gcung pa'i de sdog ston sbu gu bya ba/ bla chen gyi tshad ma dang dbu ma'i stong thun chen mo
bya ba gsan pa'i slob dpon cig yod pa de 'das nas de'i dpe cha khur gcig sa skyar bskyal zhes a po dar ma lcam zer ro/ /yang dgung lo sum cu so bdun lon pa'i dus na tho
rangs mnal du song ba'i tshe/ slob dpon rin po che sku gshegs nas ring por ma lon pa'i gdung gseb nas sprang po che'i skad lta bu'i sgra cig par snang la 'thon nas/ khyod
'di nas byang phyogs su 'jig rten gyi khams du ma 'das pa na/ 'jig rten gyi khams gser 'dog can zhes bya bar de bzhin gshegs pa gser 'od rnam par rtsen pa'i rgyal po zhes
bya ba'i bstan pa la/ da lta 'khor los sgyur ba'i rgyal po bsod nams mtha' yas zhes bya ba'i sras 'khor los sgyur ba'i rgyal po yon tan mtha' yas zhes bya bar 'gyur ro
zhes sgra grag go ces gsung / yang dgung lo zhe dgu bzhes pa'i dus na ru mtshams su snga res byon pa'i mnal lam du/ ri chen po cig gi 'dabs na/ khang pa chen po cig gi 'og
na/ mi mang po ku co dang / zing long dang / 'ur sgra dang / tsheg sgra dang / ngud mo'i sgra grag pa/ steng khang na yang mang po 'dug pa'i gseb na rje btsun rang yang
'dug pa la/ gzhan du gshegs par bzhed pas/ de nas bla ma chen pos khyod la lam gyi yi ge bstan gyis gsungs nas dbang bzhi

pa'i lam bstan/ slob dpon rin po che la zhus pas kyang dbang bzhi pa'i lam bstan nas khong gnyis mi snang bar gshegs so/ /de nas mi de rnams la rje pas khyed rang srid pa'i
rgya mtsho las pha rol du 'gro ba yod na nga'i zla la shog cig /lam rgyus nga la yod pa yin no zhes gsungs nas/ ri de'i nub ngos 'phred cig la byon pa dang / mi de rnams
langs nas nga can du 'gro zer nas phal che ba rje btsun pa'i phyi na yar byung / shul du bag tsam langs nas de nyid spung nge lus/ de nas lam yangs pa cig 'dug pa'i 'og
na g.yang sa chen po cig 'dug pa la byang ngos su zhal gzigs te brag them pa gcig la 'dzegs te 'di na yar shog gsungs pas brgya rtsa tsam phyi na yar byung / gung ston nyag
po la sogs pa kha cig nub phyogs nyid na phar nyed gung thang du 'gro zer nas song / mang po cig nged kyis mi thar zer nas de nyid du phung nge lus/ mi de rnams kyi nang
nas phyag rgya chen po bya ba cig rbab tu lhung zer nas/ kho bos ma shi'am byas pas ma shi tsam byung lags zer/ de nas mi de rnams la da khyed rang rnams nga'i phyi na
yar khrid kyis gsungs nas dbang bzhi pa'i lam gsungs so/ /dpon g.yog rnams thon pa'i byang ngos na ri zur gzugs po cig 'dug /shar phyogs na ri thang nyag cig 'dug pa la/
'di na lam gnyis yod pa'i byang gi 'di bla chen gyis byang chub sems dpa' stag btang ba'i lam yin/ shar gyi 'di zhus byas dngos grub btang ba'i lam yin pas khyed rang byang
gi lam 'di nas 'gro bar 'dod pa yod na song / nga'i 'di la mi thar bas shar gyi lam 'di nas 'gro'o/ /khyed rang 'ong ba rnams kyang shog gsungs pas/ byang chub sems dpa'
stag gi lam nas 'gro ba ma byung nas bzhi pa'i lam bstan/ de nas rje btsun nyid kyis brag gi them pa de la 'dzegs nas 'di nas yar shog gsungs pas/ sum

cu so lnga drug tsam byung ba la sum cu tsam gyis cung zad cig las ma thar ba la bzhi ba'i lam bstan nas phyi na yar shog gsungs te/ sku rags dang 'og gos med par na bza' ral
gu dang ther ma rkyang pa yang nge ba cig gsol te/ ngo shes pa dga' ston rdo rje grags dang / de min bzhi tsam gyis rje btsun gyi zhabs la slebs nas/ gos rkyang pa re
dang bcas pa 'dug /de nas thang nyag de'i steng na sa phyogs shin tu nyams dga' ba cig yod do dgongs nas thang nyag der slebs pa dang mnal sad nas/ de rnams kyi don bsam
pas khang pa'i 'og gi de rnams srid pa'i rgya mtsho yin te 'ong / steng na 'dug pa de rnams spyir 'khor tsam du 'dus pa rnams yin bsam/ langs te 'dug pa de rnams dbang bskur
tsam byas pa rnams yin sems/ gung thang du song ba de rnams 'khor ba las cung zhig mi thon la/ rbab tu lhung ba de khong nga la khros nas dam tshig nyams shing / ma shi
zer ba de kho 'chi khar dam tshig gsos nas ngan song du mi lhung ba yin bsam/ lam kar lus pa de rnams kyis lam la 'bad stsol cung zad byas pa yin te 'ong / lam gnyis pa'i
khar bdun cu tsam lus pa de rnams rtogs pa cung zad dang ldan pa yin par sems/ sum cu tsam gyis cung zad cig la ma thar pa de rnams snga ma bas kyang rtogs pa che ba
yin te 'ong / nga'i zla la slebs pa de rnams kyis pha rol tu phyin pa nas bshad pa'i bzod pa tsam thob pa yin te 'ong / stag lta bu lus ma spangs par mchog thob pa'i slob
ma mi 'ong bar dpyad/ zhu byas lta bu'i bzod pa thob pa lnga drug yong bar 'dug /nga rang yang de dag dang mnyam pa tsam yong bar 'dug snyam gsungs/ yang dgung lo drug cu
rtsa gcig pa'i tshe mang mkhar slang rar dgun bzhugs pa'i dus su tho rangs mnal lam du nam mkha' la gdung cig brkyang nas 'dug pa la/ skas cig

btsugs nas 'dug mkha' 'gro ma yin snyam pa cig na re skas 'di la 'dzegs shig /steng du thon pa dang mkha' spyod du spyan 'dren pa yin/ 'di ka na bsu bas slebs yod de rol mo'i
sgra dang bcas pa 'di yin zer nas rol mo'i sgra grag cing 'dug pa la/ mkha' spyod pa la ngas khas 'chad rgyu med/ da rung 'di na don che bas 'dir sdod gsungs so/ /yang
phyi rol ne'u gseng zhig gi steng na gser gyi kor kor 'phang lo tsam zhig 'dug pa la/ 'di'i steng du gdan things la bzhugs shig /gdan bteg nas mkha' spyod du 'gro ba yin
no zer ba la/ da rung 'di na don che bas 'dir sdod gsungs pa dang mnal sad do/ /spyir rje ba la mnal lam gyi dus su bla ma rnams dang mjal zhing the tshom du ma sel bar
byed pa yin zhing / yang dgung lo drug cu rtsa bdun pa'i dus na/ ston zla ba dbyug pa'i tshes drug 'das pa'i tho rangs mnal lam du bla ma chen po mjal nas dri ba dang / de'i
lan gyis the tshom du ma sel bar mdzad nas yang bla ma'i zhal nas/ khyod kyi bsam pa la longs sku dang sprul sku gang bzang bsam gsungs pa la spyir rgyal ba khyu mchog
ces bya ba gzhan don byed pa la sprul sku rang gtso bor snang yang / ngo bo la sangs rgyas gcig gi rnam 'phrul la bzang ngan med la/ gal te bzang ngan du blta na sprul
byed lags pas longs sku rang bzang ba ma lags sam zhes zhus pas bu de tsug yin/ khyod kyis go 'dug gsung ngo / /yang bla ma'i g.yas phyogs na kye rdo rje lha dgu'i dkyil
'khor gyi 'khor lo sprin nam/ na bun nam/ 'ja' tshon gyi rnam pa 'dug pa mthong ba dang / bla ma'i zhal nas/ khyod btsun pa gyis gsungs pa la/ da bdag lo bdun cu la sna gtad
mkhan po ran pa na lo brgyad cu thob phyir 'gro ba gda' bas gzhan don bgyid pa rang 'phyis nas mchi bar mi gda' ye/ ma 'phyis na mkhan slob rang yang mos pa mi rnyed
par gda' zhes

zhus pas/ bla ma'i g.yon ngos na sprul sku shAkya thub pa la nyan thos kun shes kauNDi nya la sogs pa lnga/ shA ri'i bu dang / maud gal gyi bu dang / kun dga' bo sde brgyad
kyis bskor ba sprin nam 'ja' tshon ltar mthong ba dang / der bla ma'i zhal nas/ sdom pa len na 'di la blangs pas chog /de min na 'di tsug byas kyang chog pa yin te/ sprul
sku 'di dang dges rdor zhal brgyad pa 'di ngo bo gcig yin/ nyan thos brgyad dang lha mo brgyad ngo bo gcig yin/ dge slong ma grags 'dzin ma sa spyod/ sgra gcan 'dzin mkha'
spyod ma yin pas/ /lha dgu po'i dkyil 'khor 'di nyid la sdom pa blangs kyang chog mod gsungs pas/ de yang de tsug gda' zhes zhus pas/ bla ma'i zhal nas 'o na khyod bla
ma dang sangs rgyas kyi zhal mthong ba gang bzang snyam du gsungs pas/ de dag dus gsum gyi sangs rgyas thams cad kyi ngo bo bla ma dngos mthong na bzang lags te/ da lta
zhal mthong ba'i skal ba mi gda' ba zhes/ bla ma bzhugs bzhin du zhal mthong ba'i skal ba mi gda' gsungs pa snyam byed pa cig byung ngo / /de nas bla ma'i zhal nas da khong
pa gnyis la khyad med pas btsun pa byed na yang mkhan po byed lugs shes par mi 'dug gam gsung ba gda' zhes zhus pas/ 'o na khyod btsun pa byed na mkhan po gang la zhu/
dbang bskur zhu na gang la zhu gsung ba snyam byed pas/ bdag btsun pa byed na mkhan por gyur pa dang / dbang bskur zhu ba'i bla mar gyur pa ni bla chen nyid lags so zhes
zhus pas/ de de bzhin no gsungs nas/ bla chen nyid las 'khor byang sems nye ba'i sras brgyad 'dug pa snyam byed pa dang de la g.yas g.yon gyi longs sku lha dgu dang / sprul
lha dgu bla ma la thim par mthong / bla mas chos kyi sgro 'dogs mang du bcad nas/ rigs kyi bu chos thams cad kyi de kho na nyid 'di ltar yin mod gsungs nas/ mi snang
bar gyur pa dang mnal sad

do/ /gzhan yang slob dpon rin po che dang mjal nas lan mang du chos zhus pa rmis so/ /rje btsun pa'i mnal lam sbal ston seng ge rgyal mtshan gyis bris pa'o//

